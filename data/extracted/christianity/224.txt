Augustine, On the Lord's Sermon on the Mount 2.3.14 (English text available):

Sed rursus quaeri potest, sive rebus, sive verbis orandum sit, quid opus sit
ipsa oratione, si Deus iam novit quid nobis necessarium sit: nisi quia ipsa
orationis intentio cor nostrum serenat et purgat, capaciusque efficit ad
excipienda divina munera, quae spiritaliter nobis infunduntur. Non enim
ambitione precum nos exaudit Deus, qui semper paratus est dare suam lucem
nobis, non visibilem, sed intelligiblem et spiritalem: sed nos non semper
parati sumus accipere, cum inclinamur in alia, et rerum temporalium cupiditate
tenebrarum. Fit ergo in oratione conversio cordis ad eum, qui semper dare
paratus est, si nos capiamus quod dederit: et in ipsa conversione purgatio
interioris oculi, cum excluduntur ea quae temporaliter cupiebantur; ut acies
cordis simplicis ferre possit simplicem lucem, divinitus sine ullo occasu aut
immutatione fulgentem: nec solum ferre, sed etiam manere in illa; non tantum
sine molestia, sed etiam cum ineffabili gaudio, quo vere ac sinceriter beata
vita perficitur.
